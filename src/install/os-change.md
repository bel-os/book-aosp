# پشتیبان‌گیری و تغییر سیستم‌عامل

پیش از تغییر سیستم‌عامل یک گوشی هوشمند لازم است که از تمامی اطلاعات آن نسخه پشتیبان تهیه شود. این نسخه پشتیبان کمک می‌کند که اطلاعاتی مانند پیامک‌ها و تماس‌ها قابل انتقال به سیستم‌عامل جدید باشند. همچنین با پشتیبان‌گیری از رام اصلی گوشی امکان بازگردانی سیستم‌عامل قدیمی و اطلاعات آن در صورت بروز هر گونه مشکل در تغییر سیستم‌عامل، وجود خواهد داشت.

اقداماتی که پیش از تغییر سیستم‌عامل یک گوشی هوشمند که دارای اطلاعات است پیشنهاد می‌شود، به این شرح هستند:

* **پیامک‌ها:** کاربران معمولا تمایل دارند که پیامک‌های گوشی خود را در سیستم‌عامل جدید نیز داشته باشند. برای پشتیبان‌گیری از پیامک‌های یک گوشی پیشنهاد می‌شود که ابتدا برنامه [Silence](https://f-droid.org/en/packages/org.smssecure.smssecure/) روی گوشی نصب شود و با استفاده از آن یک نسخه پشتیبان از پیامک‌های کاربر ایجاد شود. دقت شود که نسخه پشتیبان ایجاد شده رمز نشده باشد (به قالب متن آشکار باشد).
* **فایل‌ها:** فایل‌های مهم برای کاربر به ویژه عکس‌ها، دانلودها، آهنگ‌ها، ویدئوها، اسکرین‌شات‌ها و رکوردینگ‌های صوتی و تصویری با استفاده از اتصال USB ذخیره‌سازی شوند.
* **یادداشت‌ها:** معمولا گوشی‌ها دارای یک برنامه یادداشت پیش‌فرض هستند که برخی کاربران در این برنامه‌ی یادداشت اطلاعات مهمی را ذخیره نموده‌اند. باید برنامه‌های یادداشت موجود روی گوشی حتماً با دقت بررسی شده و اطلاعات آن‌ها به طرز مناسب پشتیبان‌گیری شود.
* **واتس‌اپ:** واتس‌اپ پیام‌ها را به صورت رمزنگاری شده ذخیره‌سازی می‌کند و به همین دلیل حتماً باید یک نسخه پشتیبان از پیام‌های آن تهیه شود. این کار از برنامه واتس‌اپ و بخش گفتگوها > پشتیبان‌گیری گفتگو ممکن است. پس از این اقدام تمامی فایل‌های پوشه `WhatsApp` گوشی را پشتیبان‌گیری نمایید. سپس می‌توانید این فایل‌ها را به گوشی دیگر منتقل کرده در نصب جدید واتس‌اپ، از امکان Restore استفاده نمایید. برای توضیحات بیشتر [این راهنما](https://faq.whatsapp.com/en/android/20887921) را مشاهده نمایید.
* **فهرست برنامه‌ها:** پیشنهاد می‌شود فهرستی از برنامه‌های نصب شده‌ی کاربر تهیه شود و با بررسی آن‌ها به کاربر هر گونه مشکل یا عدم تطابق آن برنامه‌ها در سیستم‌عامل جدید، اطلاع‌رسانی شود. همچنین تمامی برنامه‌هایی که دارای حساب نبوده و تمامی اطلاعات‌شان به صورت ابری ذخیره‌سازی نمی‌شوند باید به نحو مقتضی پشتیبان‌گیری شوند و در غیر این صورت اطلاعات مربوطه از دست می‌روند. به ویژه دقت شود که برنامه‌های دارای حساب نیز به صورتی باشند که کاربر بعداً امکان بازیابی حساب خود را داشته باشد، مثلا نام کاربری داشته باشد و گذرواژه خود را به خاطر داشته باشد؛ در غیر این صورت باید پیش از پاک کردن برنامه به روشی اقدام به دریافت اطلاعات حساب نمود.
* **حساب‌ها:** از تنظیمات به قسمت «حساب‌ها» رفته و اطمینان حاصل کنید تمامی حساب‌ها اخیرا همگام‌سازی موفق شده باشند و خطایی در این صفحه نمایش داده نشود. حتی می‌توان برای اطمینان بیشتر چند حساب مهم‌تر را به صورت دستی مجدداً همگام‌سازی کرد.
* **سابقه مرورگر:** در صورت نداشتن حساب مرورگر منتقل نمی‌شود. در نتیجه در صورتی که سابقه مرورگر دارای اهمیت است، حتما یک حساب کاربری در مرورگر تنظیم کرده و عملیات همگام‌سازی را انجام دهید.
* **سابقه تماس:** منتقل نمی‌شود. برای انتقال مخاطبین باید از صحت تنظیمات حساب همگام‌سازی مربوطه اطمینان حاصل کرد. همچنین پیشنهاد می‌شود یک بار لیست تماس مرور شده و شماره‌های مهم به عنوان مخاطب ذخیره شوند.
