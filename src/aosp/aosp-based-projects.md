# پروژه‌های مبتنی بر AOSP
پروژه متن‌باز اندروید (AOSP) تنها قابلیت نصب بر روی چند دستگاه و مدل‌های گوشی محدودی را داراست و انطباق آن با دستگاه‌های مختلف توسط سازندگان گوشی صورت می‌گیرد. با این حال با وجود متن‌باز بودن AOSP، سازندگان دستگاه‌ها تقریبا هیچ بخشی از کدها یا مستندات خود در زمینه‌ی انطباق AOSP با گوشی‌های خود منتشر نمی‌کنند. به همین دلیل برای امکان‌پذیر ساختن استفاده‌ی آزاد و عمومی از AOSP بر روی مدل‌های مختلف گوشی، پروژه‌هایی مبتنی بر AOSP آغاز به فعالیت کرده‌اند. همچنین پروژه‌های مشابهی مبتنی بر AOSP برای ارائه قابلیت‌های خاص‌تر یا ویژگی‌های متفاوتی از نسخه‌های متداول اندروید وجود دارند. توضیح کوتاهی در مورد برخی از این پروژه‌ها در ادامه آمده است.

# CyanogenMod
یکی از اولین و مهم‌ترین پروژه‌های مبتنی بر AOSP که اولین نسخه آن در تابستان ۱۳۸۸ منتشر شد و قابلیت پشتیبانی از گوشی‌های مختلف و امکاناتی بیشتر از اندروید (مانند امکانات حریم خصوصی و امکانات شخصی‌سازی پیشرفته) را به کاربران ارائه می‌داد. این پروژه توسط بسیاری از دیگر توسعه‌دهندگان به عنوان بستر ایجاد رام‌های جدید نیز به کار گرفته می‌شد. پس از تلاش‌های ناموفق افراد اصلی این پروژه برای کسب درآمد و ایجاد مدل تجاری مبتنی بر سیستم‌عامل خود، در نهایت در تابستان ۱۳۹۵ توسعه‌ی CyanogenMod متوقف شد.

# LineageOS
پس از توقف پروژه‌ی CyanogenMod، پروژه LineageOS در زمستان ۱۳۹۵ در قالب یک فورک از کدهای موجود قبلی شروع به کار کرد. در حال حاضر می‌توان LineageOS را مشهورترین پروژه مبتنی بر AOSP دانست که از تعداد قابل توجهی مدل گوشی پشتیبانی می‌کند و البته نسخه‌های غیررسمی از آن برای تعداد بسیار بیشتری گوشی هوشمند ارائه شده است.

# Havoc-OS
Havoc-OS یک پروژه مبتنی بر LineageOS است که با الهام از گوشی‌های پیکسل گوگل، رابط کاربری Material Design 2 برای سیستم‌عامل اندروید در کنار ویژگی‌های افزوده‌ی دیگری نسبت به اندروید ارائه می‌دهد.

[GitHub](https://github.com/Havoc-OS) - [Sample Release](https://forum.xda-developers.com/poco-f1/development/rom-havoc-os-3-0-t3992773) - [Telegram Channel](https://t.me/s/Havoc_OS) - [Twitter Hashtag](https://twitter.com/hashtag/havocos)
